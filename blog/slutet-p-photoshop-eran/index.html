<html><head><title>Slutet på Photoshop-eran / eldh.co</title><meta name="viewport" content="width=device-width, initial-scale=1, maximum-scale=1, minimal-ui"><link rel="icon" type="image/png" href="/assets/img/favicon.png"><link rel="alternate" type="application/atom+xml" href="/atom.xml"><link rel="stylesheet" href="/assets/main.css"></head><body><div><div class="nav__wrapper"><input type="checkbox" class="nav__toggle" id="nav__toggle"><label class="nav__toggle-label" for="nav__toggle"></label><nav class="nav"><a class="nav__link" href="/">Home</a><a class="nav__link" href="/blog">Blog</a></nav></div><main role="main"><div class="post"><h1 class="post__heading">Slutet på Photoshop-eran</h1><div class="post__content"><div><p>Läste <a href="http://lukesbeard.com/posts/zerply-frontend/">den här texten av Luke Beard</a>, om hur han har jobbat när han designar <a href="http://www.zerply.com">Zerply</a> — en text som jag i högsta grad rekommenderar för alla med intresse för design eller webutveckling. Och det slog mig att en era i designhistorien är över. Photoshop är dött.</p>
<p>För bara något år sedan designades hemsidor helt och hållet i Photoshop (eller kanske Illustrator) och sedan fick en kodapa i uppdrag att pixel för pixel överföra .psd-filen till html och css, trots att produkten aldrig varit särskilt väl anpassad för det (försök skapa en animerad .gif i PS på ett smidigt sätt om du kan). Skuggor, knappar, texter, bakgrunder; allt gjordes i Photoshop. Nu kan allt göras med CSS, och vill man göra designer som fungerar för flera plattformar, med olika pixeldensitet, blir pixelkavlande snabbt frustrerande.  En designer som vill göra ett bra jobb måste ha bra koll på CSS och exempelvis jQuery. Framtiden finns i webbläsaren. Den grafiken som finns kvar blir också i större utsträckning vektorbaserad allt eftersom .svg-filer blir mer och mer vanliga, vilket gör att även Illustrator vinner mark mot sin pixelälskande bror.</p>
<p>Foton har också varit Photoshops domän i stor utsträckning. Det är nog inte bara en hemmapappa som har tankat ned Photoshop från piratbukten och sedan bara använt det till att beskära bilder. Program som Picasa, iPhoto och även mer seriösa fotohanteringsprogram som Aperture och Adobes eget Lightroom, samt förstås Instagram, Hipstamatic och resten av mobilboomen, har gjort att bara ett tappert fåtal sitter med semesterfotografierna i Photoshop fortfarande.</p>
<p>Självklart kommer Photoshop inte upphöra att existera. Däremot kommer det att återgå till att användas till de saker som det är riktigt bra på: avancerad fotoredigering och avancerad pixelgrafik. Där är det bäst och lär så förbli ett tag till (även om program som <a href="http://www.pixelmator.com">Pixelmator</a> och webbaserade alternativ som <a href="http://www.aviary.com/">aviary</a> kommer att finna sin plats på marknaden).</p>
</div></div><time datetime="2011-09-13" class="post__moment">13 Sep 2011</time><div class="post__author">Authored by Andreas Eldh</div></div></main><script>(function(i,s,o,g,r,a,m){i['GoogleAnalyticsObject']=r;i[r]=i[r]||function(){(i[r].q=i[r].q||[]).push(arguments)},i[r].l=1*new Date();a=s.createElement(o),m=s.getElementsByTagName(o)[0];a.async=1;a.src=g;m.parentNode.insertBefore(a,m)})(window,document,'script','//www.google-analytics.com/analytics.js','ga');ga('create', 'UA-41786834-1', 'auto');ga('send', 'pageview');</script><link href="http://fonts.googleapis.com/css?family=Source+Sans+Pro:400,600,900,400italic,600italic,900italic" rel="stylesheet" type="text/css"></div></body></html>