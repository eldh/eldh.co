---
date: '2011-03-31T00:00:00.000Z'
categories: [samhälle, sts, användbarhet, brain drain, tankar"]
created: 1301607553
title: 'Allt är ett system'
 
language: swedish
---

Jag har en god vän som är föreståndare för en godisaffär. En fantastisk liten butik med väggarna fyllda med olika sorters choklad och karameller. Jag var och hälsade på henne i helgen och en tråkig sak hände. Hon glömde värmefläkten på när vi gick ifrån butiken och godis för £400 förstördes. Fruktansvärt klantigt.

Eller?

När vi gick från butiken gick hade de andra två tjejerna som jobbade i butiken släckt, låst, räknat ihop kassan och allt annat som ska göras när man stänger butiken. Utom just att stänga av fläkten då. Det fanns ingenting som påminde min vän om att hon måste komma ihåg att stänga av fläkten.

Hon blev ett offer för ett dåligt system - ett svåranvänt system, ett system som uppmuntrar till misstag. En rutin för hur saker ska göras, i vilken ordning och av vem, en checklista som man kan pricka av när man gjort det. Enkla saker kan göra stor nytta.

Jag ser det mesta utifrån ett systemperspektiv och ett anvärbarhetsperspektiv. Världen är ett system, vi är dess användare. Jag brukar hävda att trafiken har den mest avancerade och lyckade användbarheten som världen har skådat. Det är ett ofantligt stort och komplext system med många användare som egentligen har otroligt lite information om vad de andra användarna i systemet gör. Några enkla regler gör dock att systemet fungerar. Vi har lärt oss att köra på rätt sida, vi har lärt oss högerregeln och vi har lärt oss några (men långt ifrån alla) symboler som styr systemet. Men givet de enkla reglerna som vem som helst kan lära sig är trafiken väldigt lättanvänd och det är väldigt sällan något går fel. En sak som trafiken är bra på är att ständigt ge vägledning. Det finns alltid en linje på vardera sida om bilen som talar om vad man bör göra. Kommer man till ett ställe där man bör stanna eller sakta ner finns det antagligen både en skylt och färg på gatan som berättar detta.

För mig är det här bara en tankelek, men sätter man sig ner och klurar på detta under en längre tid kan man nog komma fram till något riktigt intressant.
